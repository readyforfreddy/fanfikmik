## Światłocienie

### Ona

(_ta część powinna być rozmyta, wielokropki, aluzje, pastele, światłocień_)

Krople wody na jej nagich ramionach zalśniły rdzawo w promieniach popołudniowego słońca. Mokre włosy przylgneły do twarzy, zasłaniając jedno oko. W drugim błysnęła figlarna iskierka.

\- A tak właściwie, to co Ci się we mnie najbardziej podobało?  

Przez chwilę miał minę, jakby usilnie próbował sobie przypomnieć.

\- Nogi.

\- Twoja żona też ma zgrabne...

\- Nie mówmy o tym. Proszę.

Małomówny, ale konkretny. Właśnie to ją do niego ciągnęło, chyba odkąd poznała go jeszcze w szkole. Kuzyn męża, właściwie niemal jego brat. Młodszy, a przecież znacznie dojrzalszy, mężczyzna bardziej niż chłopiec. A jej mąż... chyba już na zawsze zostanie chłopcem. Synem swojej matki, przede wszystkim. Pewnie opowiadał teraz ich małej córeczce o jakimś zapomnianym dawno poecie. Albo co gorsza o własnym dziadku, tym irytującym nudziarzu. 

Byle tylko się nie zgubili na tej podmiejskiej wycieczce, to by było podobne do tego fajtłapy. To niemal cud, że w ogóle mieli córkę, z tym jego bojaźliwym niezdecydowaniem. Na początku było to nawet urocze, ta jego nieśmiała delikatność, ciągła troska, czy aby nie robi jej czegoś niestosownego... Zawsze jakby trochę się bał, a trochę brzydził. 

Dopiero w silnych, zdecydowanych ramionach tego drugiego poczuła się kobietą. Z całej licznej rodziny męża tylko ten mrukliwy rudzielec zdawał się być normalny. Nie przynudzał godzinami o starożytnych mędrcach, nie rozpaczał nad upadkiem współczesnego świata, po prostu... był. I zawsze, od jednego spojrzenia, rozumiał jej obrazy. Jakoś tak... potrafił w kilku prostych, niemal pozornie szorstkich słowach wyrazić dokładnie to, co chciała przekazać. Albo podpowiedzieć jakąś nową technikę. W przeciwieństwie do jej prywatnego, domowego krytyka, rozwodzącego się nad głębią, kreską, plamą... o których niestety nie miał zielonego pojęcia. Zielonego, ha, ha. Rudym ponoć dobrze w zielonym. 

No właśnie, Rudy... 

Chwilami nie potrafiła uwierzyć, że tak jakoś wyszło... A jednak. Fantastyczny facet! Tylko w to małżeństwo dał się wkręcić, jak nie on. Sympatyczna dziewczyna, ale czy oni w ogóle cokolwiek o sobie wiedzieli? Jeśli wierzyć rodzinnej wersji, miało to być jakieś filmowe niemal zauroczenie od pierwszego wejrzenia... a potem  już tylko presja jego matki, na niego i na nią. Najwyraźniej pani doktor spodobało się życie na wsi, więc zorganizowała sobie synową z gospodarstwem.

...

Podeszła bliżej, by mógł sięgnąć po koniuszek spowijającego ją ręcznika. Wystarczyło lekko pociągnąć, a opadł jak miękka, wilgotna kurtyna. Tuż obok zmiętych na podłodze białych spodni i czerwonej sukienki.

### On: 

(_ta część powinna być rozwlekła, wielokropki, piętrowe zdania, wątpliwości; bohater pełen lęków, ale jednocześnie jakoś przekonany o byciu Prawdziwym Mężczyzną_)


Bladobłękitne niebo przecinał powoli samolot. Z naziemnej, wręcz przyziemnej perspektywy zdawał się malutki jak muszka owocówka. Tak naprawdę był pewnie ogromny, metalowy szerszeń pożerający lekkomyślnych podróżnych. I jeszcze te zarazki w klimatyzacji. Już kilka razy wykręcał się z odwiedzin u starszej siostry na Wyspach Brytyjskich. Rodzina chyba wyobraża sobie, że jest jakimś mięczakiem, ale mężczyzna musi przede wszystkim dbać o żonę i dziecko, nie może się narażać bez powodu. Musi być ostoją, opoką, oczywiście. 

Najważniejsze, że to własna żona w końcu dostrzegła w nim tę siłę. Nie musiała niczego mówić, biło to wręcz w oczy z jej najnowszych prac. Styl wyraźnie ewoluował. Pastelowe, rozmyte sielsko krajobrazy ustąpiły niemal komiksowym, zamaszystym, jakby kreślonym od przykładnicy liniom w kolorach stali, juty, cegły, miedzi. Barwy czynu. W cieniach, rzucanych przez wysokie budynki wielkich miast majaczyła często potężnie zbudowana postać. Bohater, przywódca... może oficer? Westchnął głęboko, właściwie zawsze chciał być kimś takim. Jak... jak jego własny kuzyn. Zawsze żył trochę w cieniu tego introwertycznego osiłka, trochę się go bał, a trochę podziwiał. I chyba... jakoś nieświadomie próbował naśladować. Ostatnio widać jakoś bardziej mu się to udawało. 

Właściwie to i kuzyn powinien go był naśladować. Miał przecież potencjał, by podciągnąć się intelektualnie, poczytać słownik czy leksykon. Ale pewnie nie miał na to chęci ani czasu. Pewnie nie wychodzili z łóżka, a może i ze stogu siana. Ta ich wiejska... zwierzęcość była jakoś odpychająca. Ale czy różnili się od całej reszty świata? Wszystko wydawało się przesiąknięte seksualnością, nachalne reklamy, filmy i seriale. Tak jakby to było najważniejsze, jakby doprawdy nie dało się bez tego żyć. 
Hmmmm... w pewnym sensie istotnie się nie dało, ale przecież aby dać życie, wystarczyło uczynić to raz. Raz, a dobrze. Tak, to naprawdę była udana noc poślubna, owocna! Zawsze obawiał się tego momentu, kiedy już dojdzie do... zbliżenia. Czy się nie ośmieszy, czy nie narobi sobie i innym kłopotu. Czy to naprawdę będzie Ta Właściwa Osoba. 

Ale wszystko się jakoś poukładało, jakby według doskonałego scenariusza. Najwyraźniej w każdym scenariuszu musi być scena przy zgaszonym świetle... Na szczęście zgadzali się, że jedno dziecko na początek wystarczy, i sceny nie trzeba było powtarzać. Przynajmniej na razie...


### Ten trzeci:

(_ta część ma być pisana krótkimi zdaniami, równoważniki, zdecydowanie._)


Jak to się właściwie stało? Trochę nie w porządku wobec tego łamagi. Właściwie bardzo nie w porządku. Ale tak jakoś wyszło. Widać zaraz, że są niedopasowani. Wyzwolona artystka, pomysłowa i rozpalona pod tą pozornie spokojną maską. 

I te nogi. 

Jego własna żona... szkoda gadać, piękna i dobra, ale praktyczna aż do bólu. Poza tym właściwie nieobecna. Zupełnie jak jego ojciec. I matka. Każde z nich chciało być nie jednym, a trzema lekarzami naraz. Dwadzieścia godzin na dobę, bez urlopu. A jak już im się trafił urlop, to... szkoda gadać. 

Rzeczywiście było to wtedy jak w filmie. Zauroczenie od pierwszego wejrzenia. Jeszcze nieźle oberwał od tego wiejskiego cwaniaka. Pewnie w tym zamroczeniu dał sobie wmówić, że to już na zawsze, do końca, zaklepane. 

Kumple z roku zmieniali dziewczyny z imprezy na imprezę, dziewczyny zmieniały ich, świat zmieniał się dookoła, a on... on miał już żonę, dom, i całą rodzinę na głowie. Pewnie nie mogli się doczekać, kiedy wreszcie będą kolejne wnuki. Matka, ciotki, dziadkowie, cały czas pod czujnym, przytłaczającym nadzorem. 

A oni... właściwie wszystko jakby się urwało po tej krótkiej niby-podróży poslubnej. Ona ciągle w podręcznikach albo na zajęciach, on między rozbudową domu a pomaganiem wujostwu przy gospodarstwie... i wtedy zdarzyły się te imieniny. 

U kuzynów. Wyglądała świetnie, ta jego... bratowa? Chyba tak. Bo to przecież jak brat. Nie całkiem udany, ale brat.

Kuzyn nudził o czymś jego żonie, jakiś wiersz o pszczołach? Nie można było tego słuchać dłużej niż przez kilkanaście sekund. Trzeba się wyłączyć, żeby nie zasnąć. 

Podeszła do niego, z kieliszkiem wina w dłoni. Byłoby fatalnie, gdyby się oblała, pewnie nigdy by nie zeszło z tej białej sukienki. Świetnie w niej wyglądała. 

Zatopiła w nim wzrok przez uniesiony kieliszek, jak przez rubinowy filtr. Sięgnęła po jedną z tych wiśni, które przynieśli z sadu. Powolnym, leniwym ruchem wsunęła ją w półotwarte usta, razem z ogonkiem. Z ogonkiem? 

Różowy czubek języka delikatnie wypchnął na zewnątrz wiśniową szypułkę, zawiązaną w supełek. Mimo upału przeszył go zimny dreszcz.

...
